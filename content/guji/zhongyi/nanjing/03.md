# 论经络　23-29难
　　二十三难曰：手足三阴三阳，脉之度数，可晓以不？然∶手三阳之脉，从手至头，长五尺，五六合三丈。手三阴之脉，从手至胸中，长三尺五寸，三六一丈八尺，五六三尺，合二丈一尺。足三阳之脉，从足至头，长八尺，六八四丈八尺。足三阴之脉，从足至胸，长六尺五寸，六六三丈六尺，五六三尺，合三丈九尺。人两足躥脉，从足至目，长七尺五寸，二七一丈四尺。二五一尺，合一丈五尺。督脉、任脉，各长四尺五寸，二四八尺，二五一尺，合九尺。凡脉长一十六丈二尺，此所谓十二经脉长短之数也。

　　经脉十二，络脉十五，何始何穷也？

　　然，经脉者，行血气，通阴阳，以荣于身者也。其始从中焦，注手太阴、阳明，阳明注足阳明、太阴，太阴注手少阴、太阳，太阳注足太阳、少阴，少阴注手心主、少阳，少阳注足少阳、厥阴，厥阴复还注手太阴；别络十五，皆因其原，如环无端，转相溉灌，朝于寸口、人迎，以处百病，而决死生也。

　　经曰：明知终始，阴阳定矣，何谓也？

　　然∶终始者，脉之纪也。寸口、人迎，阴阳之气通于朝，使如环无端，故曰始也。终者，三阴三阳之脉绝，绝则死，死各有形，故曰终也。

　　二十四难曰：手足三阴三阳气已绝，何以为候，可知其吉凶不？

　　然∶足少阴气绝，即骨枯。少阴者，冬脉也，伏行而温于骨髓。故骨髓不温，即肉不着骨。骨肉不相亲，即肉滞而却。肉儒而却，故齿长而枯，发无润泽者，骨先死，戊日笃，己日死。

　　足太阴气绝，则脉不荣其口唇。口唇者，肌肉之本也。脉不荣则肌肉不滑泽，肌肉不滑泽则肉满[9]，肉满则唇反，唇反则肉先死，甲日笃，乙日死。

　　足厥阴气绝，即筋缩引卵与舌卷。厥阴者，肝脉也。肝者，筋之合也。筋者，聚于阴器，而络于舌本。故脉不荣，则筋缩急。筋缩急，即引卵与舌，故舌卷卵缩，此筋先死。庚日笃，辛日死。

　　手太阴气绝，即皮毛焦。太阴者，肺也，行气温于皮毛者也。气弗荣，则皮毛焦。皮毛焦，则津液去。津液去即皮节伤。皮节伤，则皮枯毛折。毛折者，则毛先死。丙日笃，丁日死。

　　手少阴气绝，则脉不通，脉不通则血不流，血不流则色泽去，故面色黑如黧[10]，此血先死。壬日笃，癸日死。

　　三阴[11]气俱绝者，则目眩转、目瞑。目瞑者为失志，失志者，则志先死，死即目瞑也。

　　六阳气俱绝者，则阴与阳相离。阴阳相离，则腠理泄。绝汗乃出，大如贯珠，转出不流，即气先死。旦占夕死，夕占旦死。

　　二十五难曰：有十二经，五藏六府十一耳。其一经者，何等经也？

　　然∶一经者，手少阴与心主别脉也。心主与三焦为表里，俱有名而无形，故言经有十二也，

　　二十六难曰：经有十二，络有十五，余三络者，是何等络也？

　　然∶有阳络，有阴络，有脾之大络。阳络者，阳躥之络也；阴络者，阴躥之络也，故络有十五焉。

　　二十七难曰：脉有奇经八脉者，不拘于十二经，何谓也？

　　然∶有阳维，有阴维，有阳躥，有阴躥，有冲，有督，有任，有带之脉。凡此八脉者，皆不拘于经，故曰奇经八脉也。

　　经有十二，络有十五。凡二十七气，相随上下，何独不拘于经也？

　　然∶圣人图设沟渠，通利水道，以备不虞[12]。天雨降下，沟渠溢满，当此之时，？霈妄行，圣人不能复图也。此络脉满溢，诸经不能复拘也。

　　二十八难曰：其奇经八脉者，既不拘于十二经，皆何起何继也？

　　然∶督脉者，起于下极之俞，并于脊里，上至风腑，入属于脑。任脉者，起于中极之下，以上毛际，循腹里，上关元，至喉咽。冲脉者，起于气冲，并足阳明之经，夹齐上行，至胸中而散也。带脉者，起于季胁，回身一周。阳躥脉者，起于跟中，循外踝上行，入风池。阴躥脉者，亦起于跟中，循内踝上行，至咽喉，交贯冲脉。阳维阴维者，维络于身，溢畜不能环流灌溉诸经者也。故阳维起于诸阳会也。阴维起于诸阴交也。比于圣人图设沟渠，沟渠满溢，流于深湖，故圣人不能拘通也。而人脉隆盛[13]，入于八脉，而不环周，故十二经亦不能拘之。其受邪气，畜则肿热，砭射之也。

　　二十九难曰：奇经之为病，何如？

　　然∶阳维维于阳。阴维维于阴，阴阳不能自相维，则怅然失志，溶溶不能自收持。阴躥为病，阳缓而阴急。阳躥为病，阴缓而阳急。冲之为病，逆气而里急。督之为病，脊强而厥。任之为病，其内苦结，男子为七疝，女子为瘕聚。带之为病，腹满，腰溶溶若坐水中。阳维为病，苦寒热。阴维为病，苦心痛。此奇经八脉之为病也。
