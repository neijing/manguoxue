# 论脏腑　30-47难	
　　三十难曰：荣气之行，常与卫气相随不？
　　然∶经言：人受气于谷，谷入于胃，乃传与五脏六腑，五脏六腑皆受于气。其清者为荣，浊者为卫。荣行脉中，卫行脉外，荣周不息，五十而复大会，阴阳相贯，如环之无端，故知荣卫相随也。

　　三十一难曰：三焦者，何禀何生，何始何终，其治常在何许，可晓以不？

　　然∶三焦者，水谷之道路，气之所终始也。上焦者，在心下，下膈，在胃上口，主内而不出，其治在膻中，玉堂下一寸六分，直两乳间陷者是；中焦者，在胃中脘，不上不下，主腐熟水谷，其治在[14]齐傍；下焦者，当膀胱上口，主分别清浊，主出而不内，以传导也，其治在齐下一寸，故名曰三焦。其腑在气街(一本曰冲)。

　　三十二难曰：五脏俱等，而心肺独在膈上者，何也？

　　然∶心者血，肺者气，血为荣，气为卫，相随上下，谓之荣卫，通行经络，营周于外，故令心肺在膈上也。

　　三十三难曰：肝青象木，肺白象金。肝得水而沉，木得水而浮。肺得水而浮，金得水而沉，其意何也？

　　然∶肝者，非为纯木也，乙角也，庚之柔，大言阴与阳，小言夫与妇，释其微阳，而吸其微阴之气，其意乐金，又行阴道多，故令肝得水而沉也。肺者，非为纯金也，辛商也，丙之柔，大言阴与阳，小言夫与妇，释其微阴，婚而就火，其意乐火，又行阳道多，故令肺得水而浮也。肺熟而复沉，肝熟而复浮者，何也？故知辛当归庚，乙当归甲也。

　　三十四难曰：五脏各有声色臭味，可晓知以不？

　　然∶十变言：肝色青，其臭躁，其味酸，其声呼，其液泣。心色赤，其臭焦，其味苦，其声言，其液汗。脾色黄，其臭香，其味甘，其声歌，其液涎。肺色白，其臭腥，其味辛，其声哭，其液涕。肾色黑，其臭腐，其味咸，其声呻，其液唾。是五脏声色臭味也。

　　五脏有七神，各何所藏耶？

　　然∶脏者，人之神气所舍藏也。故肝藏魂，肺藏魄，心藏神，脾藏意与智，肾藏精与志也。

　　三十五难曰：五脏各有所腑，皆相近，而心肺独去大肠小肠远者，何谓也？

　　经言：心荣肺卫，通行阳气，故居在[14]上。大肠小肠，传阴气而下，故居在下，所以相去而远也。

　　又诸腑者，皆阳也，清净之处。今大肠小肠，胃与膀胱，皆受不净，其意何也？

　　然∶诸腑者谓是，非也。经言：小肠者，受盛之腑也；大肠者，传泻行道之腑也；胆者，清净之腑也；胃者，水谷之腑也；膀胱者，津液之腑也。一腑犹无两名，故知非也。小肠者，心之腑；大肠者，肺之腑；胃者，脾之腑；胆者，肝之腑；膀胱者，肾之腑。小肠谓赤肠，大肠谓白肠，胆者谓青肠，胃者谓黄肠，膀胱者谓黑肠。下焦所治也。

　　三十六难曰：脏各有一耳，肾独有两者，何也？

　　然∶肾两者，非皆肾也，其左者为肾，右者为命门。命门者，诸神精之所舍，原气之所系也。故男子以藏精，女子以系胞，故知肾有二也。

　　三十七难曰：五脏之气，于何发起，通于何许，可晓以不？

　　然∶五脏者，当上关于九窍也[15]。故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣。五脏不和，则九窍不通，六腑不和，则留结为痈。邪在六腑，则阳脉不和，阳脉不和，则气留之，气留之，则阳脉盛矣。邪在五脏，则阴脉不和，阴脉不和，则血留之，血留之，则阴脉盛矣。阴气太盛，则阳气不得相营也，故曰格。阳气太盛，则阴气不得相营也，故曰关。阴阳俱盛，不得相营也，故曰关格。关格者，不得尽其命而死矣。

　　经言：气独行于五脏，不营于六腑者，何也？

　　然∶气之所行也，如水之流不得息也。故阴脉营于五脏，阳脉营于六腑，如环之无端，莫知其纪，终而复始，其不覆溢。人气内温于脏腑，外濡于腠理。

　　三十八难曰：脏唯有五，腑独有六者，何也？

　　然∶所以腑有六者，谓二焦也，有原气之别焉，主持诸气，有名而无形，其经属手少阳。此外腑也，故言腑有六焉。

　　三十九难曰：经言：腑有五，脏有六者，何也？

　　然∶六腑者，正有五腑也。然∶五脏有六脏者，谓肾有两脏也，其左为肾右为命门。命门者，谓精神之所舍也，男子以藏精，女子以系胞，其气与肾通，故言脏有六也。

　　腑有五者，何也？

　　然∶五脏各一腑，三焦亦是一腑，然不属于五脏，故言腑有五焉。

　　四十难曰：经言：肝主色，心主臭，脾主味，肺主声，肾主液。鼻者肺之候，而反知香臭，耳者肾之候，而反闻声，其意何也？

　　然∶肺者西方金也，金生于巳，巳者南方火也，火舌心，心主臭，故令鼻知香臭。肾者北方水也，水生于申，申者西方金，金者肺，肺主声，故令耳闻声。

　　四十一难曰：肝独有两叶，以何应也？

　　然∶肝者东方木也，木者春也，万物始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。

　　四十二难曰：人肠胃长短，受水谷多少，各几何？

　　然∶胃大一尺五寸，迳五寸，长二尺六寸，横屈受水谷三斗五升，其中常留谷二斗，水一斗五升。小肠大二寸半，迳八分，分之少半，长三丈二尺，受谷二斗四升，水六升三合，合之大半。回肠大四寸，迳一寸半，长二丈一尺，受谷一斗，水七升半。广场大八寸，迳二寸半，长二尺八寸，受谷九升三合，八分合之一。故肠胃凡长五丈八尺四寸，合受水谷八斗七升六合八分合之一。此肠胃长短，受水谷之数也。

　　肝重四斤四两，左三叶右四叶，凡七叶，主藏魂。心重十二两，中有七孔三毛，盛精汁三合，主藏神。脾重二斤三两，扁广三寸，长五寸，有散膏半斤，主裹血，温五脏，主藏意。肺重三斤三两，六叶两耳，凡八叶，主藏魄[16]。肾有两枚，重一斤一两，主藏志。胆在肝之短叶间，重三两三铢，盛精汁三合。胃重二斤二两，纡曲屈伸，长二尺六寸，大一尺五寸，迳五寸，盛谷二斗，水一斗五升。小肠重二斤十四两，长三丈二尺，广二寸半，迳八分，分之少半，左回叠积十六曲，盛谷二斗四升，水六升三合，合之大半。大肠重二斤十二两，长二丈一尺，广四寸，迳一寸，当齐右回十六曲，盛谷一斗，水七升半。膀胱重九两二铢，纵广九寸，盛溺九升九合。口广二寸半，唇至齿长九分，齿以后至会厌，深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸。喉咙重十二两，广二寸，长一尺二寸，九节。肛门重十广两，大八寸，迳二寸大半，长二尺八寸，受谷九升三合，八分合之一。

　　四十三难曰：人不食饮，七日而死者，何也？

　　然∶人胃中当有留谷二斗，水一斗五升，故平人日再至圊，一行工升半；日中五升，七日五七三斗五升，而水谷尽矣。故平人不食饮七日而死者，水谷津液俱尽，即死矣。

　　四十四难曰：七冲门何在？

　　然∶唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。

　　四十五难曰：经言八会者，何也？

　　然∶腑会太仓，脏会季胁，筋会阳陵泉，髓会绝骨，血会鬲俞，骨会大杼，脉会太渊，气会三焦外一筋直两乳内也。热病在内者，取其会之气穴也。

　　四十六难曰：老人卧而不寐，少壮寐而不寤者，何也？

　　然∶经言：少壮者，血气盛，肌肉滑，气道通，荣卫之行，不失于常，故昼日精，夜不寤。老人血气衰，气肉不滑，荣卫之道涩，故昼日不能精，夜不得寐也。故知老人不得寐也，

　　四十七难曰：人面独能耐寒者，何也？

　　然∶人头者，诸阳之会也，诸阴脉皆至颈、胸中而还，独诸阳脉皆上至头耳，故令面耐寒也。
